---
title: bliskość
date: 14-03-2012
---

<h3>"Całe życie bracie polega na tym, aby oczyścić oczy serca, aby Boga oglądać mogły"</h3>
<em>św. Augustyn</em>

<br>
---
<br>

<strong>klamra</strong>

gdyby miłość można było zapiąć
jak klamrę od łyżew
niewiele brakowałoby nam do szczęścia

tymczasem musimy urywać spojrzenia
przed porcelanową baśnią
z torbami ciężkimi od braku
mijamy się

klepsydra przyjmuje postać lodu
aby łyżwiarz mógł ponownie
porwać samotność do tańca

<br>
---
<br>

<strong>Życie Duchowe</strong>

odbijasz się w oknie pociągu
więc pojechałaś ze mną
ale nie chcę Ci teraz przerywać lektury

nawiedziłaś też lustra
w sklepie ze starymi meblami
wszystkie są trochę za niskie

w kichnięciu psa
i krojeniu ogórka
kiedy siostra smaży placki
w malowaniu wiersza
pianką do golenia trawy

z uśmiechem myślę że
para ma najwięcej swobody

a herbata - klasycznie
smak piątku

<br>
---
<br>

<strong>w czerwonym</strong>

nadzieja bezradnie codzienna
kiedy znaki mówią tylko, cierpliwości
tak jest dobrze
chociaż nie można

jeśli nie możesz pomóc
pomyśl o drogach

nie jesteś sam na świecie
dopóki są lustra
choć nigdy nie przejdziemy do końca

<br>
---
<br>

<strong>bliskość</strong>

prawda czyli emocja nietrwała
bliska zaufaniu
jakże więc nie zwątpić
choć wszystkie zdrady niewinne
jak zaskoczone stopy w tańcu

czy trzeba iść osobno
choć Bóg w powietrzu nie wystarcza
gdy brakuje słów tak bardzo dla
że tylko szeptem między ludźmi
jakby wycofał się specjalnie

gdzie jest najbliżej?
czy w braku?
trzymając się nawzajem w spojrzeniu przed siebie?
a może w walizce na drodze bez nikogo?

milczenie to jest czas wciąż każe nam szukać
siebie

<br>
---
<br>

<strong>zdarzenia</strong>

pomyślałem że zawsze dzieją się tylko ludzie
lawina albo człowiek bez świadectwa 
nie potrafi się wydarzyć choćby umarł 
nic się nie stało
bo dzień pełen wydarzeń to dzień pełen ludzi
wojna za morzem głód wypowiedź celebryty nawet jarmark
na starym mieście i żal że się nie poszło z innymi
bo człowiek wciąż nieobecny kiedy nikt nie słucha
i nie goni za nim spojrzeniem jak lustrem jakim

a pójść samemu to uwierzyć że wszystko można pojąć
i że tylko myśl potrzebna choć żadnej wiedzy nie ma bez serca 
więc tylko w drodze pomiędzy można być samotnym
czyżby stąd się wzięło niebo 
albo 
całkiem na odwrót

<br>
---
<br>

<strong>pocztówki</strong>

zadziwiają mnie rzeczy podniesione z ziemi

miejsca wciąż uparcie niebanalne w których szukamy spotkań
zawieruszonych pod dachem na pomniku w trawie
wsród kawałków chleba albo wprost na niebie
spokój wietrznego wieczoru bez którego nie ma prawdziwej magii
rozpacz by stale uciekać w nowe
słowo które staje się równoczesnością

i spojrzenie na ludzi jak w nieznane tak cudownie dostępne
jakby można było przechodzić przez lustra
bo szukać trzeba zawsze człowieka a nigdy miłości
która czeka mądrzejsza niż serce

tym się przecież różnimy od innych
że zawsze gdzieś biegniemy i ciągle w złudzeniu
jakoś tak niecierpliwie po łebkach czytając
więc trzeba wciąż wracać od nowa 
do stron starszych od nas dawno rzuconych na ziemię

<br>
---
<br>

<strong>serce</strong>

chciałem pokochać więc serce uciekło
jak pies zerwany ze smyczy w siną dal bez kagańca 

myślałem - żeby to był chociaż pies myśliwski gończy gdzie tam
zwykły pasterski kundel bezdrożny nie poradzi sobie

wróciło po latach zmizerniałe wychudłe dałem mu miskę
zaprowadziłem do budy

teraz wita gości jakby każdy wracał
z umiarkowanie dalekiej podróży
lubi bawić się z zającami choć doskwierają mu łapy
nie cierpi komarów zagryza je zaciekle
chyba mocno dały mu w kość

niesforne szczeka na rozum który czasem drapie je za uchem
kiedy przychodzi napić się herbaty i porozmawiać o życiu

<br>
---
<br>

<strong>zdjęcia</strong>

<em>Kasi</em>

kiedy dopowiem za dużo nawet na zdjęciach
przestaję w niej widzieć człowieka
i tylko widzę... roszczenie
wspomnienie po niej
jakbym wiedział już wszystko

niebezpieczeństwa pewności 
schwyconej za ręce
zawsze zbyt pochopnie niepewnie
bo spełnia się tylko to co zostawione
obdzielone zaufaniem
jak wiosną

trzeba nam iść w swoją stronę
daleko od szczęścia
rozstawionego na pokuszenie
bo prawdziwe jest zawsze
najpierw niewidoczne

<br>
---
<br>

<strong>schematy</strong>

tak samo
ale przecież nie to samo
nawet jeśli takie samo

już prawie
siedem miliardów
eksperymentów na sekundę
wielki elementarz
nabiera pustynnego rozmachu

<br>
---
<br>


<strong>między ciszą a ciszą</strong>

Bóg i pustka wysyłają codziennie znaki
niby w ostrożnej grze
bo każde obawia się zbyt prędkich wyznań
jak cząstka którą rozmywa brak tajemnicy

ostrożność tajemnicy właśnie
to tajemnica magii
tak cicho żeby sobie nie odpowiedzieć
a jednak tak pewnie by to świat odpowiedział

może to gra ale zobacz co się stanie
kiedy za szybko wyznasz komuś miłość
odsłonisz karty 
Bóg 

<br>
---
<br>

<strong>o wierności</strong>

już nie ufam drodze
po prostu idę
wśród opadających liści

boję się zdrady
mojej i cudzej
że nic nie pozostaje do końca wierne
choroby zdradzą moje ciało
zęby jelita kolana
nawet Bóg może zdradzić
nie istniejąc lub po prostu

w każdej chwili mogę zdradzać cokolwiek
nawet o  tym nie wiedząc
zdradzam swoje ciało
zdradzam Boga 
zdradzam siebie swoje talenty

najtrudniej zdradzić tych co są najdalej
ale przecież każda odległość jest zdradą

<br>
---
<br>

<strong>Jesień</strong>

Kiedy zabraknie pojedynczego
zaczyna się jesień
to jest gubienie liści
mogą to być wiersze
drobne przedmioty
mała pamięć

Gubimy się w spotkaniach
bez środka bez wiatru
jak złote baletnice 
na przedwczesnych łyżwach
zmieniamy muzykę bez jednej
którą trzeba by kochać

Sens to jest to co zostaje
z konieczności odkrywa się na końcu
jak dopisek do listu 
z niemym wykrzyknikiem

<br>
---
<br>

<strong>naga sztuka</strong>

otwiera się scena
po co ja to w ogóle piszę
podnosi rękę
dlaczego kazałem mu podnieść rękę
niech stanie się coś dziwnego
dlaczego czy jestem kuglarzem
niech odpowie na pytanie
cały czas pytam
każ mu kochać się z piękną
niech spadnie ze sceny
więc może fantazja potrzeba ucieczki
zajadać niedoobecność sztuką
nie wpadaj w pory
wstań rozmazałeś się
trzeba celnie chwytać w nazwy
wypuść strzałę która przeszyje
na wylot śmiech raj
uda oklaski
po co wieloznaczność
niech ona sama odpowie
kurtyna bęc nie ma końca

<br>
---
<br>

<strong>ruletka</strong>

człowieka można zastąpić
albo przynajmniej trzeba

odróżnić ludzi od miejsc
na ludzi
dlatego tylko przez przypadek
nie jest się samotnym
kiedy akurat
przesuniemy się na właściwe pozycje
przez chwilę wszystko jest w porządku

co z tym jednym najbliższym miejscem
w bębenku

