---
title: "Opatrzność jako hipoteza naukowa"
date: 2019-02-02
featured-img: "2019-02-02"
categories: [Opatrzność, nauka, mechanika kwantowa, świadomość, Bóg]
---

W artykule [Prawda, Bóg i trójkąty]({% post_url 2019-01-24-prawda-Bog-trojkaty %}){:target="_blank"} poruszyłem aspekt *przydatności* jako kryterium jakości modeli fragmentów świata. Zasygnalizowałem też potrzebę przeanalizowania *przydatności* koncepcji Boga (chrześcijańskiego).

Tutaj chciałbym przyjrzeć się pokrewnemu pojęciu [Opatrzności][wiki-opatrznosc]. Wiele osób zauważa jej działanie, ale czy to już oznacza, że jest to dostatecznie *przydatne* pojęcie? Czy ma ono moc predyktywną, czy zaledwie deskryptywną? Zdarzenia przypisywane Opatrzności można próbować tłumaczyć [teoriogrowo][plato-game_theory]{:target="_blank"}, warto też pamiętać o zjawisku [torowania][wiki-priming]{:target="_blank"}, przez które możemy mieć wrażenie "znaczących zbiegów okoliczności". Jednak Opatrzność wydaje się mówić coś więcej, mianowicie, że jest w jakiś sposób zaszyta w samej strukturze świata, a nie jedynie w strukturze społeczności czy w strukturze percepcji. 

## Hipoteza

Proponję zastanowić się więc nad eksperymentem (łącznie z metodologią), który pozwoliłby sprawdzić, czy w świecie występują regularności opisywane przez *Opatrzność*. Pojęcie jest pozornie metafizyczne, ale jeśli przyjrzeć mu się bliżej, zauważymy, że jest to w gruncie rzeczy pewne hipoteza naukowa. Nieco prostszą strukturalnie wersją Opatrzności jest *karma*. Mówi z grubsza tyle, że jeśli osoba postępuje ``źle``, to zwiększa się prawdopodobieństwo, że przydarzy jej się coś ``złego`` w przyszłości. Od razu widać, że jedną z trudności metodologicznych, które trzeba rozwiązać, jest właśnie definicja dobra i zła. To jednak temat na osobny artykuł. 

**Jak dokładnie powinna wyglądać metodologia badania, które weryfikuje, czy świat jest inherentnie opatrznościowy/karmiczny?**

Przede wszystkim należałoby najpierw dostatecznie dobrze zdefiniować Opatrzność oraz zastanowić się, na jakim poziomie ogólności można byłoby formułować odpowiednie przewidywania. To jest mocno nieoczywisty temat. 

Lekko prowokacyjnie pozwolę sobie zwrócić uwagę Czytelnika, że **[funkcja falowa][wiki-wave_function]{:target="_blank"} w mechanice kwantowej wygląda jak całkiem obiecujący punkt wyjścia dla formalnego opisu Opatrzności**. W tym duchu można wręcz powiedzieć, że ewolucja układów kwantowych jest *opatrznościowa*, bo bazuje na rozkładach prawdopodobieństw, a nie na deterministycznej dynamice klasycznej. Ruchu elektronu nie można opisać za pomocą funkcji położenia od czasu ([Twierdzenie Bella][wiki-bell_theorem]). Jest on opisany pewną falą prawdopobieństwa, która określa, w którym obszarze statystycznie należałoby się spodziewać wykrycia elektronu.

## Czym jest prawdopodobieństwo? 

Na to pytanie łatwo odpowiedzieć, kiedy możemy wielokrotnie powtórzyć eksperyment. Powiedzieć, że elektron trafi w obszar ``A`` z prawdopodobieństwem ``30%`` to znaczy spodziewać się, że jeśli powtórzymy eksperyment ``1000`` razy, to około ``300`` razy znajdziemy elektron w obszarze ``A``. Ale co w przypadku, kiedy rozważamy tylko pojedynczy eksperyment? Skąd elektron "wie", że ma się zachować tak, że jeśli powtórzymy eksperyment ``1000``, to w około ``300`` przypadkach wpadnie w obszar ``A``? W jaki sposób prawdopodobieństwo wpływa na ewolucję elektronu? Jak prawdopodobieństwo jest "zaimplementowane" w świecie? Czym ono tak naprawdę jest? 

Wygląda to tak, jakby ruchem elektronu sterowała pewna **metareguła**, która ma mierzalny wpływ dopiero na wynik wielu powtórzeń eksperymentu. Byłby to byt, który manifestuje się dopiero w pewnym odcinku czasu, jakby nie istniał w żadnej chwili z osobna, ale dopiero w pewnym przedziale czasowym podobnie, jak znane nam obiekty manifestują się dopiero w pewnej rozciągłości przestrzennej (a nie w każdym punkcie przestrzeni z osobna).

## Czy świat jest adynamiczny?

Jest to idea znana pod pojęciem [eternalizmu][wiki-eternalism]. Według niej świat składa się z bloków czasoprzestrzennych (tzw. ``blockworld``) i dopiero z tej perspektywy można wyjaśnić strukturę świata wewnątrz bloku. Być może klasyczny, "dynamiczny" opis świata (według którego mamy stan, czas oraz metodę transformacji stanu w czasie) jest niewystarczający. Faktycznie ten paradygmat jest problematyczny w kontekście mechaniki kwantowej (por. [Delayed-choice quantum eraser][wiki-delayed_choice]). Przydaje się do opisu świata w makroskali, ale być może jest fundamentalnie błędny. Więcej na ten temat pisze Mark Stuckey w swoim artykule [Blockworld and its Foundational Implications: Delayed Choice and No Counterfactual Definiteness][phys-blockworld].

Tak więc być może to [adynamiczny][arxiv-adynamical] paradygmat opisu świata okaże się bardziej *przydatny* jako intelektualna struktura opisu świata? Oba paradygmaty (dynamiczny i adynamiczny) zgadzają się z doświadczeniem, ale ten dynamiczny wydaje się mało intuicyjny, bo to z niego wynika "dziwność" mechaniki kwantowej. Jeśli zgodzić się na to, że istnieją reguły, które manifestują się dopiero w czasie, to wiele rzeczy nam się upraszcza. Świat nabiera sensu podobnie jak obraz - dopiero z pewnej odległości, kiedy możemy zobaczyć całość.

Wobec tego nasuwa się pytanie, **czy również w makroskali występują pewne adynamiczne reguły, które naginają prawdopodobieństwa losowych zdarzeń w taki sposób, że w odpowiedniej perspektywie czasowej dostrzegamy działanie Opatrzności?**.

## Szkic własności Opatrzności

Jakie własności ma mieć ten postulowany byt, który chcemy nazywać Opatrznością? Te własności intuicyjnie rozumiemy, ale trzeba je precyzyjnie sformułować. Tę kwestię pozostawiam na razie otwartą, ale z grubsza najważniejszą własnością Opatrzności jest jej celowość - Opatrzność nagina prawdopodobieństwa w jakimś *celu*. Zgodnie z pozytywną konotacją Opatrzności tym celem jest coś w stylu dobrostanu ludzi. Być może to, aby się optymalnie rozwijali? Inspiracji na pewno można poszukać w religii. Być może Opatrzność miałaby działać tylko wtedy, kiedy się ją o coś poprosi? I tylko wtedy, kiedy ta prośba płynie "z głębi serca"?

Poza określeniem celu Opatrzności, dobrze byłoby mieć jej możliwie formalny opis. Trzeba znaleźć takie struktury matematyczne, które dobrze oddawałyby regularności, których się spodziewamy po Opatrzności. Jeśli te struktury będą dostatecznie dobrze dopasowane, to być może moglibyśmy je wykorzystać, aby z ich pomocą w pewnym stopniu przewidywać przyszłość (o ile świat faktycznie jest opatrznościowy). Tutaj inspiracji może dostarczyć w pewnym stopniu mechanika kwantowa, o czym pisałem wcześniej.

Gdyby udało się uzyskać taką teorię, a następnie przeprowadzić rzetelne eksperymenty, to cokolwiek by się okazało, byłby to doniosły wynik. Przekonalibyśmy się bowiem, na ile Opatrzność jest regułą wpisaną w działanie samej rzeczywistości, a na ile to złudzenie, które da się w pełni wyjaśnić za pomocą torowania, teorii gier czy też z użyciem zwykłej probabilistyki.

## Świadomość

Na koniec kolejna drobna prowokacja - czy nasza *decyzyjność* nie dałaby się opisać w podobny sposób, jako rozkład prawdopodobieństwa po dostępnych wyborach i w końcu kolaps odpowiedniej funkcji falowej? Czy świadomość ma adynamiczną strukturę blockworld'a, bo decyzja ``zachodzi w czasie``, tj. nie daje się w pełni opisać jako obecna zaledwie w jednym momencie? Czy decyzje podejmujemy w sposób inherentnie opatrznościowy? A dalej, czy Opatrzność to po prostu wola Boga? 

Do jakiego stopnia można rozwinąć te analogie między mechaniką kwantową, świadomością i Bogiem? Czy ktoś ma ochotę to sprawdzić?

[wiki-opatrznosc]: https://pl.wikipedia.org/wiki/Opatrzno%C5%9B%C4%87
[plato-game_theory]: https://plato.stanford.edu/entries/game-ethics/
[wiki-priming]: https://en.wikipedia.org/wiki/Priming_(psychology)
[wiki-wave_function]: https://en.wikipedia.org/wiki/Wave_function
[wiki-bell_theorem]: https://en.wikipedia.org/wiki/Bell%27s_theorem

[wiki-eternalism]: https://en.wikipedia.org/wiki/Eternalism_(philosophy_of_time)
[phys-blockworld]: https://www.physicsforums.com/insights/blockworld-foundational-implications-part-5-delayed-choice-no-counterfactual-definiteness/
[arxiv-adynamical]: https://arxiv.org/abs/0908.4348