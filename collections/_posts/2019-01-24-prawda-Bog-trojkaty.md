---
title: "Prawda, Bóg i trójąty"
date: 2019-01-24
featured-img: "2019-01-24"
categories: [epistemologia, nauka, Bóg]
---

Prawda to, [jak wiemy][wiki-truth], zgodność wypowiedzi z rzeczywistością. Jednak ta definicja nie rozwiązuje głównego problemu prawdy, mianowicie tego, jak tę zgodność orzec. Aby to zrobić, trzeba w szczególności odpowiednio dobrze znać rzeczywistość, a tutaj napotykamy poważny problem. W praktyce prawdziwość sprawdzamy na określonym fragmencie rzeczywistości, który znamy dostatecznie dobrze, bo albo mamy go przed oczami, albo dysponujemy *dobrym* modelem tego fragmentu. Tutaj oczywiście pada pytanie, kiedy model jest dobry? Kiedy jest *prawdziwy*? Ale tą drogą wracamy do punktu wyjścia, bo w jaki sposób orzec tę prawdziwość, tj. zgodność modelu z fragmentem rzeczywistości, który model modeluje?

Kolejny problem jest taki, czy wypowiedź w ogóle da się w naszej umiłowanej rzeczywistości zinterpretować (i która interpretacja jest właściwa), co też nie jest oczywiste, z uwagi na istnienie bełkotu. Z tym problemem w praktyce spotykamy się stosunkowo rzadko, ponieważ nasz język i nasze modele rzeczywistości (jej fragmentów) są ze sobą silnie powiązane - budujemy je w taki sposób, aby były wzajemnie interpretowalne. Bez modelu świata nie ma języka, a bez języka ciężko coś powiedzieć o modelu świata.  Ta wzajemna interpretowalność może sprawiać wrażenie, że dobrze znamy rzeczywistość i właściwie w świecie nie ma żadnej zagadki.

Tak więc cała kanapka języka, modeli świata i wciśniętej w środek prawdy lata sobie dość swobodnie w powietrzu, ale to nie znaczy, że nie mamy żadnego punktu zaczepienia. Tą kotwicą jest indywidualne doświadczenie (które trzeba wręcz nazwać *objawieniem*) oraz jego powtarzalność. I tylko ta powtarzalność sugeruje, że świat ma pewną regularną strukturę. Ta regularność to wszystko, na co możemy liczyć, kiedy chcemy dojść do "prawdy" o świecie. Więc model świata jest dobry, jeśli tę regularność zauważa i odtwarza.

Ale w jaki sposób ocenić, jak dobrze odtworzyliśmy regularność fragmentu świata? Jeśli nasz model jest zbyt pojemny, to można go dopasować do dowolnych danych. Więc samo odtworzenie regularności to za mało. Otóż również sama struktura naszego modelu powinna wykazywać pewną regularność, bo dzięki tej ostatniej możliwa jest ekstrapolacja danych, do których model dopasowaliśmy (już abstrahując od ważnego faktu, że regularny model jest zwyczajnie wygodny w użyciu). W ten sposób model, poza mocą deskryptywną, nabiera także mocy predyktywnej, tj. pozwala formułować przewidywania. Jeśli te przewidywania się sprawdzają, to jest to już powód do głębokiej zadumy. Mamy bowiem w rękach pewną intelektualną regularność, która okazuje się w jakiś sposób odpowiadać regularności tego tajemniczego świata.

Jeśli teraz nie tylko struktura naszego modelu jest regularna, ale także sposób, w jaki jest regularna, przejawia pewną regularność, to możemy mieć nadzieję, że sam model będziemy w stanie ekstrapolować do czegoś ogólniejszego. To w najgorszym wypadku inspiruje zupełnie nowe pytania i eksperymenty, na które inaczej byśmy nie wpadli, a w najlepszym - odkrywamy w świecie regularność na wyższym poziomie. Regularność to źródło światła, dzięki któremu możemy isć naprzód. I za bardzo nie mamy tutaj lepszego wyjścia, bo alternatywą jest subiektywny chaos wielkich zbiorów danych i wiara, że - przykładowo - sieć neuronowa się nie pomyli.

Nietrudno więc zrozumieć przydatność matematyki w fizyce, bo matematyka to ogromne repozytorium wszelakich regularności. Jeśli jakąś regularność opisać dostatecznie precyzyjnie, to jest to właśnie matematyka. Matematyka więc to studium regularności. Znając te regularności, możemy próbować je wykorzystać do przybliżania regularności w świecie. Znowu, nie bardzo widać inne wyjście.

Na przykład trójkąt jest nazwą pewnej regularności. Ta regularność jest gruntownie przebadana przez matematyków, a efekty ich pracy to rozmaite twierdzenia dotyczące trójkątów, tj. nowe regularności, które z regularności trójkąta (i regularności podstawowych aksjomatów) wynikają (osobnym tematem jest samo *wynikanie*, ale na potrzeby artykułu przyjmijmy, że jest to pewna fundamentalna regularność naszego sposobu myślenia. Inny temat to same *aksjomaty*, które w gruncie rzeczy mają charakter objawienia). Trójkąt niewątpliwie jest przydatnym pojęciem do opisu świata. Wyobraźmy sobie teraz pytanie - **czy trójkąt istnieje obiektywnie?** Intuicyjnie jest w tym jakiś sens, ale nie bardzo wiadomo, jaki. Osobiście na to pytanie mogę odpowiedzieć tylko tak, że **regularności, które opisuje trójkąt, przejawiają się w moim doświadczeniu**.

Rozważmy teraz pojęcie *Boga* (którąkolwiek jego wersję, ale dla ustalenia uwagi weźmy Boga chrześcijańskiego). Czy pytanie o obiektywne istnienie Boga ma jakkolwiek większy sens, niż pytanie o obiektywne istnienie trójkąta? Myślę, że nie. Pytanie, które zamiast tego powinniśmy sobie zadawać, jest takie - **jakie regularności w świecie opisuje pojęcie Boga? Czy one przejawiają się w moim doświadczeniu?** Z tymi pytaniami na razie zostawiam Czytelnika, bo w dużej mierze jest to kwestia indywidualnej, duchowej refleksji. Ja chciałbym jednak pójść krok dalej.

Zadaję mianowicie kolejne pytania - jak dobrze pojęcie Boga opisuje te regularności? Jak regularne jest pojęcie Boga samo w sobie? W jakim stopniu pozwala ekstrapolować dostępne dane? Czy ma moc predyktywną? Czy inspiruje nowe pytania? Czy to pojęcie można rozszerzyć na coś bardziej ogólnego?

Żeby pozostawić Czytelnika z konkretem, proponję zastanowić się nad metodologią i propozycją eksperymentu, które pozwoliłyby sprawdzić, czy w świecie występują regularności opisywane przez pojęcia *karmy* czy *opatrzności*. Są to pojęcia pozornie metafizyczne, ale jeśli przyjrzeć się im bliżej, można dojść do wniosku, że są to w gruncie rzeczy pewne hipotezy naukowe, bo np. karma mówi z grubsza coś takiego, że jeśli postępujesz "źle", to zwiększa się prawdopodobieństwo, że przydarzy Ci się coś "złego" w przyszłości (o ciekawej definicji dobra i zła będzie kiedy indziej). Oczywiście tego typu (postrzeganą) regularność (którą wiele osób w swoich życiach zauważa) można częściowo tłumaczyć [teoriogrowo][plato-game_theory], a częściowo przez [torowanie][wiki-priming], jednak samo pojęcie karmy wydaje się mówić coś więcej, mianowicie, że karma jest zaszyta w samej strukturze świata, a nie jedynie w strukturze społeczności czy w strukturze percepcji. Tak więc jak dokładnie powinna wyglądać metodologia badania, które weryfikuje immanentną karmiczność świata? 

Gdyby udało się taki rzetelny eksperyment przeprowadzić, to byłby doniosły wynik. Zachęcam do przemyśleń, wnioskami można się podzielić w komentarzach.


[wiki-truth]: https://en.wikipedia.org/wiki/Truth
[wiki-godel]: https://en.wikipedia.org/wiki/G%C3%B6del%27s_incompleteness_theorems
[plato-game_theory]: https://plato.stanford.edu/entries/game-ethics/
[wiki-priming]: https://en.wikipedia.org/wiki/Priming_(psychology)