---
title: "Genesis"
date: 2022-07-10
featured-img: "posts/2022-07-10"
description: "Czyli początek i koniec metafizyki."
custom_css: ".hero::before { background: rgba(52, 56, 81, 0.1); } "
---

Dobro i zło - siłą rzeczy nie może być ograniczone do jakiegoś spreparowanego podświata. Nasze wybory w tym świecie muszą mieć wagę ostateczną. Zatem lekcja z konieczności implikuje rodzaj egzaminu (niekoniecznie bez powtórek). W pewnym sensie jest to sedno idei Sądu Ostatecznego. Jednak sam Sąd jest przesadną redukcją i instrumentalizacją życia doczesnego - tak, jak gdyby nie tyle liczyło się to życie, a bardziej swoista tabela wyników - czy podejmowaliśmy dobre, czy złe decyzje. Taka wizja przeczy ostatecznej naturze dobra i zła, z którymi
mamy do czynienia w życiu (bo liczy się tylko słuszność wyboru, ale już nie to, co wybieramy).

Taka wizja Sądu jest zasadniczo błędna, co pokazuje Chrystus samym swoim jestestwem. Bóg, który staje się człowiekiem wynosi doczesne życie człowieka do rangi absolutnej - jest to gest Boga, który wskazuje, że życie samo w sobie ma wartość absolutną. Dopiero w tym sensie nasze wybory transcendują życie doczesne - bo ono nie przestaje mieć znaczenia nawet po tym, jak się skończy. Gest Boga pokazuje, że życie doczesne jest immanentną, nieredukowalną skłądową Wieczności.

Mówiąc obrazowo - kiedy malarz maluje obraz, to nie liczy się bilans jego decyzji oraz ogólna, abstrakcyjna ocena tego, czy generalnie podejmował dobre decyzje, malując obraz. Każda decyzja malarza transcenduje proces tworzenia obrazu dokładnie dlatego, że ten obraz nie przestaje istenieć w momencie jego ukończenia - przeciwnie, dopiero wtedy tak naprawdę zyskuje życie, kiedy wisi w eksponowanym miejscu i jest istotnym elementem, a być może nawet sercem - domu. Tak samo nasze życie, które teraz tworzymy, stanie się inherentną składową tego, kim jesteśmy poza tym życiem. I to w tym sensie nasze wybory tu i teraz są absolutne - zostaną z nami na zawsze, tak samo jak każde pociągnięcie pędzla malarza zostaje na zawsze na obrazie.

Jednocześnie ta interpretacja pozwala pogodzić Sąd Ostateczny z nieskończonym miłosierdziem Boga. Piekło nie jest miejscem, do którego zostaniemy zesłani, ale jest naszą tożsamością, którą sami sobie kreujemy złymi uczynkami. Być w piekle to jest mieć tożsamość zbudowaną na bazie zła. Bóg jest nieskończenie miłosierny, bo zawsze daje możliwość zmiany tej tożsamości czy raczej dopisania jej kolejnych rozdziałów (odkupienie).

Ważna jest też kolektywność lekcji - to nie jest tylko poznanie jednostkowe, ale także poznanie kolektywne, poprzez działania własne i innych, a w końcu przez wspólną historię ludzkości. Obrazy, które malujemy, nie są osobne, ale wspólnie tworzą dzieło. W ten sposób dokonuje się pełne poznanie dobra i zła.


Reasumując:
1. Lekcja dobra i zła (nie zostaliśmy wypędzeni z raju, życie na Ziemi to część poznania dobra i zła)
2. Transcendencja - wybory muszą wykraczać poza lekcję, mieć wagę absolutną (inaczej nie poznajemy prawdziwego dobra i zła)
3. Nie liczy się bilans, tylko całość życia - malujemy obraz (Chrystus, Bóg stał się człowiekiem, podkreśla rangę życia doczesnego)
4. Pełne poznanie dokonuje się dopiero z kolektywnej perspektywy wszystkich obrazów (czyli poprzez całą historię człowieka - nie chodzi o to, aby każdy z osobna odbierał dokładnie tę samą lekcję, jesteśmy sobie nawzajem potrzebni, musimy się różnić, żeby się uzupełniać)


Okazuje się, że wychodząc od pewnej interpretacji Księgi Rodzaju znalazłem jak dotąd najbardziej spójną i adekwatną (subiektywnie) teorię opisującą sens doczesnego życia człowieka.

(...)

Konsekwencje dobra i zła muszą wykraczać poza życie doczesne - inaczej nie mielibyśmy do czynienia z dobrem i złem, tylko z ich błahymi, zrelatywizowanymi wersjami, które tracą jakąkolwiek wagę wraz z końcem przedstawienia. 

To, jak dokładniej dobro i zło transcenduje życie doczesne objawia nam Chrystus. Bóg, stając się człowiekiem, podkreśla absolutną rangę życia doczesnego. Nie jest to jedynie czcze przedstawienie, które ma początek i koniec, a wszystko to, co naprawdę ważne, dzieje się po nim - ale pewne oblicze absolutnej Prawdy, które trwa wiecznie, poza czasem. Życie doczesne jest istotnym, nieredukowalnym aspektem wieczności. W tym sensie nasze tutejsze wybory są absolutne, bo mając trwałe konsekwencje w życiu na Ziemi, są tym samym wyryte w nieskończonosci jak kamieniu.

To spostrzeżenie jest jednocześnie reimaginacją idei Sądu Ostatecznego. Nie chodzi o to, że mamy być grzeczni, bo po końcu przedstawienia Bóg-księgowy otworzy księgę rachunkową z naszymi grzechami i wymierzy nam karę lub da nagrodę. Jeśli faktycznie jesteśmy na lekcji dobra i zła, to po to, aby była pełna - musimy mieć do czynienia z dobrem i złem w wymiarze ostatecznym. Nasze czyny mają wagę w sensie absolutnym nie dlatego, że będziemy za nie rozliczeni - ale dlatego, że życie doczesne ma znaczenie absolutne, co objawia Chrystus samym swoim przyjściem na nasz świat.

Jednocześnie ta interpretacja pozwala pogodzić Sąd Ostateczny z nieskończonym miłosierdziem Boga. Piekło nie jest miejscem, do którego zostaniemy zesłani, ale jest naszą tożsamością, którą sami sobie kreujemy złymi uczynkami. Być w piekle to jest mieć tożsamość zbudowaną na bazie zła. Bóg jest nieskończenie miłosierny, bo zawsze daje możliwość zmiany tej tożsamości czy raczej dopisania jej kolejnych rozdziałów (odkupienie).

Chrystus pokazuje nam też drogę - nie do tego, aby przypodobać się Bogu - ale po to, abyśmy potrafili odkryć dobro. Przykazanie miłości jest zasadniczo nieredukowalne, dlatego musiało przyjść od samego Boga. Potrzeba dobra jest aksjomatem, a poznać dobro oznacza świadomie wybrać je w obliczu możliwości zła. Tak samo, jak nasza kruchość i słabość jest niezbędna do poznania zła, tak przyjście Chrystusa jest niezbędne do pełnego poznania dobra. Bez Boga, czyli aksjomatu, czyli wyboru - nie można liczyć na trwały triumf dobra nad złem.



Aby lekcja była pełna, musi być jednocześnie egzaminem - nasze wybory muszą być w dostatecznym stopniu nieodwołalne. Wynika to z natury materiału. Nie można w pełni pojąć napięcia między dobrem i złem bez wolnego wyboru, którego konsekwencje są realne i nieodwołalne. Konsekwencje świadomego wyboru zła muszą być poważne, inaczej nie mamy do czynienia ze złem. Zatem jeśli uwierzymy, że świat służy poznaniu dobra i zła, to z konieczności musimy też uwierzyć w sąd ostateczny oraz w to, że konsekwencje zła będą trwałe - przynajmniej w świecie doczesnym.



Od samego początku moich poszukiwań egzystencjalnych przeczuwałem, że to właśnie Księga Rodzaju kryje w sobie kluczowy element układanki.

I faktycznie, znalazłem w niej jak dotąd najbardziej spójną i adekwatną interpretację naszego życia na Ziemi. A ponieważ w sferze dociekań egzystencjalnych nie znam lepszych kryteriów prawdy, niż spójnośc i adekwatność, to zasadniczo muszę uznać tę koncepcję za właściwą.

Otóż z perspektywy Księgi Rodzaju historia człowieka jest dokładnie tym, co nastąpiło po zjedzeniu owocu przez Adama i Ewę. A zatem **historię człowieka można uznać za całkowite objawienie (człowiekowi) dobra i zła**!

W tym ujęciu nie mamy wcale do czynienia z karą, jaką miałoby być wypędzenie z raju. Życie człowieka na Ziemi jest konsekwencją, a ściślej rzecz biorąc **formą** poznania. Automatycznie rozwiązujemy też w ten sposób problem teodycei (skąd zło?).

Trudno o lepsze przyswojenie materiału, niż zajęcia praktyczne. W takim razie trzeba uznać, że jesteśmy na interaktywnej lekcji, której treść poznajemy **dopiero poprzez nasze działania i wybory** - tak *moje*, jak i wszystkich pozostałych. Tylko w ten sposób możemy w pełni poznać grozę zła, trud dobra, jak również fundamentalną rolę, jaką odgrywa *wybór* dobra ponad zło. Wybór, który jest możliwy tylko przy pełnej świadomości tego, jaka jest stawka.

Idąc dalej dochodzimy do wniosku, że doczesne życie jednostki ma sens tylko w kontekście historii, a historia - tylko w kontekście doczesnego życia jednostki. Nie można rozpatrywać ich osobno.

Dostrzegamy też cel historii człowieka - powrót do raju o własnych siłach poprzez pełne zrozumienie, w jaki sposób dobro ostatecznie przezwycięża zło.

Słowo komentarza: sprowadzanie zła, którego doświadczamy czy doświadczyliśmy do roli lekcji, może wręcz zakrawać na makabryczny cynizm. Jestem od tego daleki. Założenie, że jesteśmy na lekcji w żaden sposób nie relatywizuje tego zła ani naszych wyborów. One w dalszym ciągu *są absolutne*. Lekcja dzieje się naprawdę, pracujemy na żywym organiźmie i taka z konieczności musi być istota tej lekcji. Inna rzecz, że nie za bardzo mamy wybór - nawet, jeśli moja koncepcja jest błędna, to i tak musimy nadawać złu głębsze znaczenie, bo bez tego w końcu nas całkowicie pochłonie. Zatem nadanie sensu złu nie może być wadą tej koncepcji.

Dokładnie dlatego nie zamierzam popierać tej koncepcji przykładami - wszyscy doskonale znamy zło, tak w indywidualnym życiu, jak i w zbiorowej historii. Znamy przykłady, wobec których wszelkie słowo komentarza jest dramatycznie nieadekwatne. Pozostaje nam wierzyć, że nawet te przypadki były potrzebne, abyśmy poprzez historię w pełni pojęli dialektyczną naturę dobra i zła. Oby nigdy się nie powtórzyły.

<br/>
<center><b>***</b></center>
<br/>

Przedstawiona perspektywa uwidacznia też pewien błąd, który można poczynić przy okazji refleksji nad sensem życia. Błąd polega na tym, że absolutyzujemy naszą rzeczywistość i rozpatrujemy ją w kategoriach bytu samego w sobie. Faktycznie, rozpatrując czysty byt nie sposób nie przyznać, że nie może on mieć żadnego sensu ponad własne bytowanie. Byt *po prostu* jest, sam w sobie i dla siebie.

Natomiast ani człowiek nie jest czystym, absolutnym bytowaniem, ani rzeczywistość, w której się odnajdujemy, nie musi być rzeczywistością w najbardziej ogólnym wydaniu. Nasza rzeczywistość może mieć przecież bardzo konkretne założenia i partykularną strukturę, być zaledwie fragmentem większej całości, rodzajem wirtualnej symulacji stworzonej w określonym celu.

Chwila refleksji pozwala dojść do wniosku, że przecież potrzebna jest bardzo konkretna struktura takiej edukacyjnej rzeczywistości. Żeby poznać dobro i zło, musimy mieć w szczególności **wolny wybór**. Dlatego **nie możemy wiedzieć**, że bierzemy udział w "szkoleniu", nic nie może rozwiać naszych wątpliwości do końca - musimy doświadczyć absolutnej natury tego wyboru, która sama w sobie jest absolutna. Co więcej, potrzebujemy **przestrzeni**, w której będzie się rozgrywać nasz wybór, a także **materii**, za pomocą której może się rozgrywać. Dalej, groza zła musi być **realna**, a nie jedynie hipotetyczna. Musimy mieć coś do stracenia, stawka musi być adekwatna. A jednocześnie nie możemy zostać całkowicie wydani złu, potrzebujemy łaski dobra. Absolutnemu nihilizmowi zła musi być przeciwstawiony nieredukowalny sens dobra. Nad tak zadaną rzeczywistością musi czuwać swego rodzaju **Opatrzność**, a ludzie muszą czuć wewnętrzne powołanie do dobra. Sensem dobra jest bowiem ono samo, nie da się go wyjaśnić, zdekonstruować. Natomiast zło to właśnie czysta dekonstrukcja, która jest *inherentnie* pozbawiona sensu czy jakiegokolwiek celu.

<br/>
<center><b>***</b></center>
<br/>

Jeśli przyjmiemy przedstawioną tutaj perspektywę, to największym zadaniem, jakie mamy do wykonania, jest stworzenie szczęśliwego społeczeństwa. Takie próby w historii już były i chyba zawsze okazywały się tylko kolejnym obliczem zła. Potrzeba nam zatem stale ogromnej pokory, tak indywidualnie, jak i kolektywnie. I nieustającej woli dobra.

Czy i kiedy będziemy gotowi? Z pewnością mamy jeszcze wiele do zrobienia. Tej pracy z samego założenia nie wykona za nas nikt inny, nawet Bóg.
