---
title: "Tożsamość i teleportacja"
date: 2019-01-30
featured-img: "2019-01-30"
categories: [świadomość]
---

[Trudny problem świadomości][wiki-hard_problem] jest pozorny i wynika jedynie z tego, że nie mamy dobrej teorii fizycznej opisującej świadomość, tj. jej formalnego, weryfikowalnego modelu. Gdybyśmy mieli taki dostatecznie dobry model, świadomość automatycznie stałaby się dziedziną fizyki. Jedną z bardziej obiecujących prób stworzenia teorii świadomości jest [IIT][wiki-iit], warto obejrzeć bardzo inspirujacy [wywiad][yt-tononi] z twórcą tej koncepcji, Giulio Tononim. 

Tak więc zwyczajowa konfuzja w odniesieniu do rzekomych trudności w pogodzeniu istnienia [qualiów][wiki-qualia] ze "światem materialnym" wynika stąd, że zbyt dosłownie bierzemy modele fizyczne opisujące rzeczywistość - trzeba zawsze pamiętać, że te modele to nasze intelektualne konstrukty, a o rzeczywistości wiemy tylko tyle, że się nam przejawia i że wykazuje w tym pewne regularności, które nasze modele właśnie starają się uchwycić ([Prawda, Bóg i trójkąty]({% post_url 2019-01-24-prawda-Bog-trojkaty %})). Świat to nie jest ``pusta przestrzeń`` wypełniona ``latającymi kuleczkami``, jak się powszechnie interpretuje fizykę w popkulturze.

Przykładowo w mechanice kwantowej [stan elektronu][wiki-quantum_state] opisuje się jako wektor w pewnej zespolonej przestrzeni Hilberta. Nie oznacza to bynajmniej, że elektron jest takim wektorem, tak samo, jak XIX-wieczny atomistyczny opis świata nie oznaczał, że atomy to kuleczki. Ale na pewno wygodnie jest w ten sposób o elektronie myśleć w świetle aktualnej wiedzy o zachowaniu elektronu.

Wyobraźmy sobie więc, że analogicznie mamy dobrą teorię świadomości, w której konkretny umysł jest reprezentowany przez określoną strukturę w jakiejś abstrakcyjnej przestrzeni; dla ustalenia uwagi niech będzie to [sympleks][wiki-symplex] w czymś, co nazwiemy *przestrzenią świadomości*. Mając taki opis, bylibyśmy w stanie na przykład zdefiniować identyczność umysłów jako izomorfizm sympleksów.

Przypomnijmy sobie teraz [zakaz Pauliego][wiki-pauli_exclusion], który w szczególności wyklucza istnienie dwóch elektronów o tym samym stanie kwantowym w atomie. Nietrudno sobie wyobrazić, że w *przestrzeni świadomości* mógłby obowiązywać podobny zakaz, który wyklucza istnienie dwóch dostatecznie podobnych sympleksów. Nazwijmy roboczo taki zakaz *regułą tożsamości*. Oznaczałoby to, że nie mogą istnieć dwa zbyt podobne umysły. Oznaczałoby to między innymi, że nie można stworzyć mojej doskonałej kopii.

Często słyszę argument, że przy założeniu, że umysł wyłania się z pracy mózgu, a mózg *teoretycznie* można skopiować, bo jest "materialny", to mogą istnieć dwa identyczne umysły. Jest to oczywiście ogromny przeskok myślowy, ale gdybyśmy nawet przyjęli, że technologicznie jesteśmy w stanie doskonale odtworzyć mózg, to cały czas nie jest wykluczone, że kiedy "aktywujemy" oba mózgi, to świadomość wytworzy się tylko w jednym z nich, z uwagi na zakaz istnienia dwóch izomorficznych sympleksów w przestrzeni świadmości. Tak naprawdę nie wiemy, dopóki nie przeprowadzimy eksperymentu.

Wracając do tytułowej teleportacji - tutaj słyszy się analogiczne głosy, że teleportacja mnie de facto zabija, a następnie odtwarza moją strukturę na drugim końcu galaktyki, tyle tylko, że to już nie będę *ja*, tylko *moja kopia*, bo będe utworzony z innej materii. Ale to znowu problem tożsamości - jeśli dwa umysły są identyczne, to w obliczu *reguły tożsamości* jest to ten sam umysł. Tak więc wbrew przekonaniom materialistów teleportacja wcale nie musi się wiązać z końcem *ja*.

Jest więc szansa, drogi Czytelniku, że osoba, która obudzi się jutro rano w Twojej skórze, to nie będzie nowy człowiek z Twoją pamięcią, ale ciągle Ty (pomimo nieciągłości w Twojej pamięci spowodowanej snem).

[wiki-iit]: https://en.wikipedia.org/wiki/Integrated_information_theory
[yt-tononi]: https://www.youtube.com/watch?v=CQ0I8BvvXNc&fbclid=IwAR0I06iZEZrR3S3ZtrBCr3R4nifDcjiPpla5lBnEvPzu6ZJFO9R5N8zuuUc
[wiki-hard_problem]: https://en.wikipedia.org/wiki/Hard_problem_of_consciousness
[wiki-quantum_state]: https://en.wikipedia.org/wiki/Quantum_state#Mixed_states
[wiki-pauli_exclusion]: https://en.wikipedia.org/wiki/Pauli_exclusion_principle
[wiki-symplex]: https://en.wikipedia.org/wiki/Simplex
[wiki-qualia]: https://en.wikipedia.org/wiki/Qualia