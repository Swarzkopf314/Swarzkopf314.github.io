---
title: "Tożsamość i teleportacja"
date: 2019-01-30
featured-img: "posts/2019-01-30"
categories: [świadomość]
description: "Trudny problem świadomości jest pozorny i wynika jedynie z tego, że nie mamy dobrej teorii fizycznej opisującej świadomość."
---

[Trudny problem świadomości][wiki-hard_problem]{:target="_blank"} jest pozorny i wynika jedynie z tego, że nie mamy dobrej teorii fizycznej opisującej świadomość, tj. jej formalnego, weryfikowalnego modelu. Gdybyśmy mieli taki dostatecznie dobry model, świadomość automatycznie stałaby się dziedziną fizyki. Jedną z bardziej obiecujących prób stworzenia teorii świadomości jest [IIT][wiki-iit]{:target="_blank"}, warto obejrzeć bardzo inspirujacy [wywiad][yt-tononi]{:target="_blank"} z twórcą tej koncepcji, Giulio Tononim. 

Tak więc zwyczajowa konfuzja w odniesieniu do rzekomych trudności w pogodzeniu istnienia [qualiów][wiki-qualia]{:target="_blank"} ze "światem materialnym" wynika stąd, że zbyt dosłownie bierzemy modele fizyczne opisujące rzeczywistość - trzeba zawsze pamiętać, że te modele to nasze intelektualne konstrukty, a o rzeczywistości wiemy tylko tyle, że się nam przejawia i że wykazuje w tym pewne regularności, które nasze modele właśnie starają się uchwycić ([Prawda, Bóg i trójkąty]({{ site.baseurl }}{% post_url 2019-01-24-prawda-Bog-trojkaty %}){:target="_blank"}). Świat to nie jest ``pusta przestrzeń wypełniona latającymi kuleczkami``, jak się powszechnie interpretuje fizykę w popkulturze.

Przykładowo w mechanice kwantowej [stan elektronu][wiki-quantum_state] opisuje się jako wektor w pewnej zespolonej przestrzeni Hilberta. Nie oznacza to bynajmniej, że elektron jest takim wektorem, tak samo, jak XIX-wieczny atomistyczny opis świata nie oznaczał, że atomy to kuleczki. Ale na pewno wygodnie jest w ten sposób o elektronie myśleć w świetle aktualnej wiedzy o zachowaniu elektronu.

Wyobraźmy sobie więc, że analogicznie mamy dobrą teorię świadomości, w której konkretny umysł jest reprezentowany przez określoną strukturę w jakiejś abstrakcyjnej przestrzeni; dla ustalenia uwagi niech będzie to [sympleks][wiki-symplex]{:target="_blank"} w czymś, co nazwiemy *przestrzenią świadomości*. Mając taki opis, bylibyśmy w stanie na przykład zdefiniować identyczność umysłów jako izomorfizm sympleksów.

Przypomnijmy sobie teraz ze szkoły [zakaz Pauliego][wiki-pauli_exclusion]{:target="_blank"}, który w szczególności wyklucza istnienie dwóch elektronów o tym samym stanie kwantowym w atomie. Nietrudno sobie wyobrazić, że w *przestrzeni świadomości* mógłby obowiązywać podobny zakaz, który wyklucza istnienie dwóch dostatecznie podobnych sympleksów. Nazwijmy roboczo taki zakaz *regułą tożsamości*. Oznaczałoby to, że nie mogą istnieć dwa zbyt podobne umysły, a dalej - że nie można stworzyć mojej doskonałej kopii.

Często pada argument, że przy założeniu, że umysł wyłania się z pracy mózgu, a mózg *teoretycznie* można skopiować, bo jest "materialny", to mogą istnieć dwa identyczne ale różne umysły. Jest to oczywiście ogromny przeskok myślowy, ale gdybyśmy nawet przyjęli, że technologicznie jesteśmy w stanie doskonale odtworzyć mózg, to cały czas nie jest wykluczone, że kiedy "wybudzimy" oba mózgi, to świadomość wytworzy się tylko w jednym z nich (być może losowo), z uwagi na zakaz istnienia dwóch izomorficznych sympleksów w przestrzeni świadmości. Tak naprawdę nie wiemy, dopóki nie przeprowadzimy eksperymentu.

Wracając do tytułowej teleportacji - tutaj mogą padać analogiczne argumenty, że teleportacja mnie de facto zabija, a następnie odtwarza moją strukturę na drugim końcu galaktyki, tyle tylko, że to już nie będę *ja*, tylko *moja kopia*, bo będe utworzony z innej materii. Ale to znowu problem tożsamości - jeśli dwa umysły są identyczne, to w obliczu *reguły tożsamości* jest to jeden i ten sam umysł. Tak więc wbrew przekonaniom materialistów teleportacja wcale nie musi się wiązać z końcem *ja*.

Jest więc szansa, drogi Czytelniku, że osoba, która obudzi się jutro rano w Twojej skórze, to nie będzie nowy człowiek z Twoją pamięcią, ale ciągle Ty (pomimo nieciągłości w Twojej pamięci spowodowanej snem). Czy to coś zmienia - nie wiem, ale niektórym filozofom może to pomóc w zasypianiu :)

[wiki-iit]: https://en.wikipedia.org/wiki/Integrated_information_theory
[yt-tononi]: https://www.youtube.com/watch?v=CQ0I8BvvXNc&fbclid=IwAR0I06iZEZrR3S3ZtrBCr3R4nifDcjiPpla5lBnEvPzu6ZJFO9R5N8zuuUc
[wiki-hard_problem]: https://en.wikipedia.org/wiki/Hard_problem_of_consciousness
[wiki-quantum_state]: https://en.wikipedia.org/wiki/Quantum_state#Mixed_states
[wiki-pauli_exclusion]: https://en.wikipedia.org/wiki/Pauli_exclusion_principle
[wiki-symplex]: https://en.wikipedia.org/wiki/Simplex
[wiki-qualia]: https://en.wikipedia.org/wiki/Qualia