---
title: "Tożsamość i teleportacja"
date: 2019-01-30
featured-img: "2019-01-30"
categories: [świadomość]
---

Czym w gruncie rzeczy jest teoria fizyczna? To sformułowany w języku formalnym, weryfikowalny model fragmentu świata.

Tak więc problem z dualizmem materii i świadomości (ciała i ducha) jest pozorny i wynika jedynie z tego, że nie mamy dobrej teorii fizycznej opisującej świadomość właśnie. Ale próby stworzenia takiej teorii powstają, jedną z bardziej obiecujących jest [Integrated Information Theory][wiki-iit], polecam też bardzo inspirujacy [wywiad][yt-tononi] z twórcą tej teorii, Giulio Tononim. Gdybyśmy mieli taką teorię, świadomość automatycznie stałaby się dziedziną fizyki. [Trudny problem świadomości][wiki-hard_problem] jest pozorny. Konfuzja wynika stąd, że często zbyt dosłownie bierzemy modele fizyczne opisujące rzeczywistość - trzeba zawsze pamiętać, że te modele to nasze intelektualne konstrukty, a o rzeczywistości wiemy tylko tyle, że się nam przejawia i że wykazuje w tym pewne regularności, które nasze modele właśnie starają się uchwycić ([Prawda, Bóg i trójkąty]({% post_url 2019-01-24-prawda-Bog-trojkaty %})). Świat to nie jest "pusta przestrzeń" wypełniona "latającymi kuleczkami", jak to się powszechnie przedstawia w popkulturze, bo to rzekomo wynika z fizyki.

Przykładowo [stan elektronu][wiki-quantum_state] opisuje się jako wektor w pewnej zespolonej przestrzeni Hilberta. Nie oznacza to bynajmniej, że elektron jest takim wektorem, tak samo, jak XIX-wieczny atomistyczny opis świata nie oznaczał, że atomy to kuleczki. Ale oznacza to, że wygodnie jest w ten sposób o elektronie myśleć w świetle danych, które mamy.

Wyobraźmy sobie więc, że całkiem analogicznie mamy dobrą teorię świadomość, w której konkretny umysł jest reprezentowany przez określoną strukturę w jakiejś abstrakcyjnej przestrzeni, dla ustalenia uwagi niech będzie to [sympleks][wiki-symplex] w czymś, co nazwiemy *przestrzenią świadomości*. Mając taki opis, bylibyśmy w szczególności w stanie zdefiniować identyczność umysłów, na przykład jako izomorfizm sympleksów.

Przypomnijmy sobie teraz [zakaz Pauliego][wiki-pauli_exclusion], który w szczególności wyklucza istnienie dwóch elektronów o tym samym stanie kwantowym w atomie. Nietrudno sobie wyobrazić, że w *przestrzeni świadomości* mógłby obowiązywać podobny zakaz, który wyklucza istnienie dwóch dostatecznie podobnych sympleksów. Nazwijmy roboczo taki zakaz *regułą tożsamości*. Oznaczałoby to, że nie mogą istnieć dwa zbyt podobne umysły. W szczególności nie można wtedy stworzyć mojej doskonałej kopii.

Często bowiem słyszę argument, że przy założeniu, że umysł wyłania się z pracy mózgu, a mózg *teoretycznie* można skopiować, to mogą istnieć dwa identyczne umysły. Jest to oczywiście ogromny przeskok myślowy, ale gdybyśmy nawet przyjęli, że technologicznie jesteśmy w stanie doskonale odtworzyć mózg, to cały czas nie jest wykluczone, że kiedy "aktywujemy" oba mózgi, to świadomość wytworzy się tylko w jednym z nich, z uwagi na zakaz istnienia dwóch izomorficznych sympleksów w przestrzeni świadmości. Tak naprawdę nie wiemy, dopóki nie przeprowadzimy eksperymentu.

Wracając do tytułowej teleportacji - tutaj słyszy się analogiczne głosy, że teleportacja mnie de facto zabija, a następnie odtwarza moją strukturę na drugim końcu galaktyki, tyle tylko, że to już nie będę *ja*, tylko *moja kopia*, bo będe utworzony z innej materii. Ale to znowu problem tożsamości - jeśli dwa umysły są identyczne, to w obliczu *reguły tożsamości* jest to ten sam umysł. Tak więc wbrew przekonaniom materialistów teleportacja wcale nie musi się wiązać z końcem *ja*.

[wiki-iit]: https://en.wikipedia.org/wiki/Integrated_information_theory
[yt-tononi]: https://www.youtube.com/watch?v=CQ0I8BvvXNc&fbclid=IwAR0I06iZEZrR3S3ZtrBCr3R4nifDcjiPpla5lBnEvPzu6ZJFO9R5N8zuuUc
[wiki-hard_problem]: https://en.wikipedia.org/wiki/Hard_problem_of_consciousness
[wiki-quantum_state]: https://en.wikipedia.org/wiki/Quantum_state#Mixed_states
[wiki-pauli_exclusion]: https://en.wikipedia.org/wiki/Pauli_exclusion_principle
[wiki-symplex]: https://en.wikipedia.org/wiki/Simplex