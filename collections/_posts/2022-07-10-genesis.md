---
title: "Genesis"
date: 2022-07-10
featured-img: "posts/2022-07-10"
description: "Czyli początek i koniec metafizyki."
custom_css: ".hero::before { background: rgba(52, 56, 81, 0.1); } "
---

Od samego początku moich poszukiwań egzystencjalnych przeczuwałem, że to właśnie Księga Rodzaju kryje w sobie kluczowy element układanki.

I faktycznie, znalazłem w niej doskonale spójną i adekwatną interpretację naszego życia na Ziemi (czy w Kosmosie). A ponieważ w sferze dociekań egzystencjalnych nie znam lepszych kryteriów prawdy, niż spójnośc i adekwatność, to zasadniczo muszę uznać tę koncepcję za kończącą temat.

Otóż z perspektywy Księgi Rodzaju historia człowieka jest dokładnie tym, co nastąpiło po zjedzeniu owocu przez Adama i Ewę. A zatem **historię człowieka można uznać za całkowite objawienie (człowiekowi) dobra i zła**!

W tym ujęciu nie mamy wcale do czynienia z karą, jaką miałoby być wypędzenie z raju. Życie człowieka na Ziemi jest konsekwencją, a ściślej rzecz biorąc **formą** poznania.

Trudno o lepsze przyswojenie materiału, niż zajęcia praktyczne. W takim razie trzeba uznać, że jesteśmy na interaktywnej lekcji, której treść poznajemy **dopiero poprzez nasze działania i wybory** - tak *moje*, jak i wszystkich pozostałych. Tylko w ten sposób możemy w pełni poznać grozę zła, trud, ale też konieczność dobra, jak również fundamentalną rolę, jaką odgrywa *wybór* dobra ponad zło. Wybór, który jest możliwy tylko przy pełnej świadomości tego, jaka jest stawka.

Idąc dalej dochodzimy do wniosku, że doczesne życie jednostki ma sens tylko w kontekście historii, a historia - tylko w kontekście doczesnego życia jednostki. Nie można rozpatrywać ich osobno.

Dostrzegamy też cel historii człowieka - powrót do raju o własnych siłach poprzez pełne zrozumienie, w jaki sposób dobro ostatecznie przezwycięża zło.

Ponieważ dotykam tu materii absolutnej, nie zamierzam *dowodzić* adekwatności przedstawionej koncepcji. Wszyscy doskonale znamy zło, tak w indywidualnym życiu, jak i w zbiorowej historii. Sprowadzanie zła, którego doświadczamy czy doświadczyliśmy - do roli lekcji - może wręcz zakrawać na makabryczny cynizm. Jestem od tego daleki. Założenie, że jesteśmy na lekcji w żaden sposób nie relatywizuje tego zła ani naszych wyborów. One w dalszym ciągu - *są absolutne*. Lekcja dzieje się naprawdę, pracujemy na żywym organiźmie i taka z konieczności musi być istota tej lekcji. Poza tym my wręcz musimy nadawać złu głębsze znaczenie, bo bez tego w końcu nas całkowicie pochłonie.

<br/>
<center><b>***</b></center>
<br/>

Przedstawiona perspektywa uwidacznia też pewien błąd, który można poczynić przy okazji refleksji nad sensem życia. Błąd polega na tym, że absolutyzujemy naszą rzeczywistość i rozpatrujemy ją w kategoriach bytu samego w sobie. Faktycznie, rozpatrując czysty byt nie sposób nie przyznać, że nie może on mieć żadnego sensu ponad własne bytowanie. Byt "po prostu" jest.

Natomiast ani człowiek nie jest czystym, absolutnym bytowaniem, ani rzeczywistość, w której się odnajdujemy, nie musi być rzeczywistością w najbardziej ogólnym wydaniu. Nasza rzeczywistość może mieć przecież bardzo konkretne założenia i partykularną strukturę, być zaledwie fragmentem większej całości, rodzajem wirtualnej symulacji stworzonej w zadanym celu.

Bo przecież żeby poznać dobro i zło, musimy mieć w szczególności **wolny wybór**. Dlatego **nie możemy wiedzieć**, że bierzemy udział w "szkoleniu", nic nie może rozwiać naszych wątpliwości do końca - musimy doświadczyć absolutnej natury tego wyboru, bo ona, istotnie - **jest** absolutna. Potrzebujemy **przestrzeni** czy **materii**, w której będzie się rozgrywać nasz wybór. Groza zła musi być **realna**, a nie jedynie hipotetyczna. Musimy mieć coś do stracenia, stawka musi być adekwatna. A jednocześnie nie możemy zostać całkowicie wydani złu, potrzebujemy łaski dobra. Absolutnemu nihilizmowi zła musi być przeciwstawiony nieredukowalny sens dobra. Nad "światem przedstawionym" musi czuwać swego rodzaju **Opatrzność**, a ludzie muszą czuć wewnętrzne powołanie do dobra. Sensem dobra jest bowiem ono samo, nie da się go wyjaśnić, zdekonstruować. Natomiast zło to właśnie czysta dekonstrukcja, która jest *inherentnie* pozbawiona sensu czy jakiegokolwiek celu.

<br/>
<center><b>***</b></center>
<br/>

Jeśli przyjmiemy przedstawioną tutaj perspektywę, to największym zadaniem, jakie mamy do wykonania, jest stworzenie szczęśliwego społeczeństwa. Takie próby w historii już były i okazywały się tylko kolejnym obliczem zła. Potrzeba nam zatem stale ogromnej pokory, tak indywidualnie, jak i kolektywnie. I woli dobra.

Czy jesteśmy na to gotowi?
