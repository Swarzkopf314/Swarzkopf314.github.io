---
title: "[niedzielne połyżwiarskie adagio]"
created_at: 14-03-2011
---

na początku należałoby milczeć
byłaby to jednak poczciwie naiwna strata czasu
trzeba się ukłonić podać rękę coś powiedzieć
zaprezentować jedną z twarzy właściwie jedno z ciał
spreparowanych na taką okazję

na początku trzeba krzyczeć
robiąc użytek z uszu zapuścić korzenie
głęboko w głowach wyczuć świeży grunt
pod odlanymi z przestrzeni nogami

stygnąć wypadałoby po cichu
szanując twardość asfaltu
konkretność róży
bezstronność tajemnicy

trzymać wodę i myśli
w dwóch osobnych wiadrach