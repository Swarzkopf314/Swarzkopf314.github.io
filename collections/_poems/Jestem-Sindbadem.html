---
title: Jestem Sindbadem
created_at: 14-03-2009
---

Jestem Sindbadem szukam swojej gwiazdy
między jednym wierszem a drugim to znaczy żaglem
potrzebą nazwania wiatru

Czym jest dzień pytam a czym noc
dwa oblicza prawdy pod wodą przepływa
Diabeł Morski na niebie Bóg

Staram się objąć nowe lądy
rzeczami które trzymam na statku kupuję
słodką wodę przyprawy nowe słowa

I zaklinam czas by w krótkim świetle
zaistnieć choćby w spojrzeniu Roka
w objęciu Kaskady we śnie Miraklesa

W porcie Balsorskim składam na czworo
znany list z dziwnym uśmiechem
myślę o górze magnetycznej

Wuju Tarabuku obaj jesteśmy żeglarzami