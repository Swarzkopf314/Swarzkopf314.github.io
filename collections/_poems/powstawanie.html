---
title: Powstawanie
date: 27-08-2023
---

Kiedy człowiek jest młody
uprawia filozofię 
kołyskową, fotelową, wreszcie łóżkową

U jego stóp
jak serce podlota
bije zabawkowy wszechświat

Potem przychodzi wielki wybuch
kosmiczna inflacja, multiwersum życia
powaga nieoznaczoności
jak kot patrzy w jego serce

Prawda, czyli skała, na której kiedyś budował
ociera tylko pot z jego czoła
w wędrówce sumienia 
wskazują drogę rzadko spotykane
zabiegi okoliczności

Przewraca się i powstaje

Ma ze sobą kompas wiary
zapasy nadziei
i miłość