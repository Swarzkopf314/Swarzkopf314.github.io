---
title: Ostrość na nieskończoność
date: 11-04-2020
description: "Nie wypełniliśmy się dniem..."
---

<em>zespołowi Coma - za inspirację</em>


kiedy miałem jeszcze wybór
napchałem sobie kieszenie nieskończonością
i teraz chodzę jak nadgorliwy jubiler
bez własnego salonu

ludzie chętnie kupują pojedyncze fasety
nieraz nawet całe tafle
najlepiej schodzą nieskomplikowane szlify
które mienią się bez większego wysiłku

a ja mam w kieszeniach ciągle te kamienie
zbyt przezroczyste za dnia
i za twarde nocą
nie wypełniłem ich snem
i nie potrafię w nich iść

chciałbym z nich zbudować dom
w którym czasem gościłby Bóg
w którym zawirowałby czas
gdzie nie będzie końca i dna