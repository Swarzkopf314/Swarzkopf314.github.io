---
title: o wietrze i jaskółce
created_at: 11-03-2019
---

za młodu sądził, że jest wroną
po prostu ciekawskim ptakiem, który grzebie po śmietnikach
i rozrzuca wokół papiery

wszędzie było go pełno, wchodził we wszystkie zakamarki
wlatywał do budynków, wyciągał z nich sens
a potem tworzył małe tornada z zebranych drobiazgów

inne ptaki za bardzo go nie rozumiały
po co tyle wszystkiego
przecież wystarczy wieść
zwykłe ptasie życie 
między okruchami chleba

ale on chciał objąć swoimi skrzydłami
wszystkie drzewa
szukał sensu w polu
rozchlapywał wszędzie wodę
hulał po katedrach

w końcu zdecydował, że wybierze się na księżyc
wystarczyło się wznieść wyżej niż powietrze
- ale tylko w trakcie przypływu
bo resztę zrobi już grawitacja

sam nie wiem, co wyniknie z tej podróży
nigdy nie byłem w kosmosie
ale wydaje się, że wiatr wie, co robi
zauważyłem tylko, że ostatnio przygląda się pewnej jaskółce

przyleciała jakiś czas temu w regiony przygotowań
i zamieszkała z innymi ptakami na drzewie
na którym lubił przesiadywać i wiatr

od tego czasu zrobił się jakby trochę roztargniony
chociaż nigdy nie zrezygnował ze swojego celu
czasem cichnie i przysiada zamyślony
w pobliżu gałęzi, na której akurat przebywa jaskółka

muszę przyznać, że to dość niezwykłe zjawisko
nigdy nie widziałem go w takim stanie
ostatnio zaczął nawet komponować
krótkie utwory muzyczne z liści

pewnego dnia ich spojrzenia się spotkały
i odtąd opór powietrza jakby zmalał
chociaż w koronach dalej wyczuwało się pewne napięcie

z czasem zaczęli nieśmiało rozmawiać
chociaż żadne z nich nie potrafiło się w pełni otworzyć
łatwiej było przeskoczyć na kolejną gałąź
połamać dla zabawy suchy patyk
czy przenieść uwagę na dyskusje innych ptaków

kiedy przechadza się po stratosferze
nieraz mimowolnie zatacza kółka
jakby testował, czy to miejsce
nadaje się dla jaskółek

ale zabawnie, ostatnio razem śpiewają
to słodkie, kiedy wiatr stara się opanować 
swoje zawodzenie
okazuje się, że ma całkiem ładny, wibrujący głos
kiedy się postara

więc jaskółka jest poniekąd nauczycielką wiatru
dowiedział się dzięki niej wielu rzeczy
o powietrzu
żebrach katedr
strunach światła
własnej sile

widać w niej jednak niepewność
chyba boi się jego porywczej natury
kiedy chce jej otworzyć skrzydła i porwać w przestworza
nie czuje się na to gotowa

czasem boi się, że go zawiedzie, a on wtedy nagle ucichnie
i jaskółka spadnie głucho na ziemię
jak czarny sztylet

gdyby tylko wiedziała
że wiatr nie boi się ciszy


