---
title: Oczy ptaków
date: 29-10-2022
description: "Rzeczywistość jest jak oczy ptaków"
---

Rzeczywistość jest jak oczy ptaków
ukryta pod dachem
buszująca w trawie
zerkająca z parapetu

Wieczorem odlatuje 
by skryć się pod skrzydłem tajemnicy 

Jest piękna i codzienna
powszechna i zapomniana
naiwna i wymagająca  

Trzeba włożyć wiele serca żeby ją oswoić
cierpliwie sypać ziarno
sprzątać parapet
otwierać drzwi od balkonu

Oko ptaka widzi wyraźnie
robactwo w ziemi
harmonię deszczu
fundament powietrza
upór Słońca

Kiedy dotykam jego powieki
otwiera się przestrzeń 
