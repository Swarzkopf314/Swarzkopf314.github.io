---
title: Modlitwa
created_at: 14-3-2008
---

Miłości nasza
złożona w materii 
jak kwiat albo bilet
kiedy odmierza godziny

Miłości
matko śmierci
spraw aby nie przyszła znienacka

Tylko o to tutaj chodzi

Żeby razem
wrócić ze spaceru
przy drewnianym stole zjeść kolację
by było słychać
krojenie chleba i krojenie światła

Aby obecność wtopiła się w materiał
zanim usiądziemy na symbolach
podamy sobie dłonie
i zaśniemy w milczeniu

Miłości 
matko życia 
daj nam lata
